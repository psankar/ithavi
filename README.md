இயக்கு தளங்கள் விளக்கவுரை - Operating Systems Explained in Tamil

[[TOC]]

# முன்னுரை

உலகம் யாவிலும் தமிழ் வழியில் கல்வி பயின்றவர்கள், கணிப்பொறி மற்றும் இயக்குதளங்கள் (Operating Systems) குறித்து அறிந்து கொள்ள ஒரு வழிகாட்டியாக இந்நூலை உருவாக்க முயலுகிறேன். அறிவியல் தமிழ் வளர்ச்சிக்கு என்னாலான சிறிய முயற்சி இது. உங்கள் கருத்துகள் வரவேற்கப்படுகின்றன.

Operating Systems குறித்து ஆங்கிலத்தில் ஏராளமான நூல்கள் உள்ளன. அவற்றில் ஒன்றை மொழிபெயர்த்தல், ஒரு நூலை தமிழில் உருவாக்குவதை விட எளிமையானதாக இருந்திருக்கும். ஆனால் அனைவருக்கும் இலவசமாகச் சென்று சேரும்படி மின்நூலாக அமைக்கவும், கட்டற்ற மென்பொருட்கள் (Free and Open Source Software) போல, கூட்டு முயற்சியில் பல கைகள் இணைந்து உருவாக்கவும், ஒரு புதிய நூலாக உருவாக்குவதே சிறந்தது என்று பட்டதால் இவ்விதம் முயலுகிறேன்.

இம்முயற்சி ஆரம்ப நிலையில் இருப்பதால், இப்போதைக்கு இங்கு பார்ப்பதற்கு ஏதும் இல்லை. சில மாதங்கள் கழித்து மீண்டும் வந்து பார்க்கவும். முழு நூலையும் ஆக்கி முடிக்க சில ஆண்டுகள் கூட ஆகலாம்.

## உரிமம்

இந்நூல் Attribution-NonCommercial-NoDerivatives 4.0 International என்ற உரிமத்தின் கீழ் அளிக்கப்படுகின்றது. இந்த மின்நூலை நீங்கள் இலவசமாகப் படிக்கலாம், யாரிடத்திலும் பகிரலாம். இந்த நூலை வணிக நோக்கில் பயன்படுத்தக் கூடாது. இந்த நூலை அச்சிட்டு விற்கக் கூடாது. இந்த நூலில் ஏதும் மாற்றங்கள் செய்து பிறருக்குத் தரக் கூடாது. இந்நூலின் உரிமம் குறித்து மேலும் அறிந்து கொள்ள [http://creativecommons.org/licenses/by-nc-nd/4.0/](http://creativecommons.org/licenses/by-nc-nd/4.0/) பார்க்கவும்.

இந்நூலில் பிழைகள் இருப்பின், நீங்கள் அப்பிழைகளை ஆசிரியருக்குச் சுட்டிக் காட்டலாம். பிழைகளுக்கான திருத்தங்களையும் github இணையதளம் மூலமாகச் சமர்ப்பிக்கலாம். இந்நூலில் ஏதேனும் பகுதிகளை நீங்கள் சேர்க்க விரும்பினால், அதனைக் github தளத்தின் மூலம் கொடையாகவும் அளிக்கலாம். ஆனால் எல்லா FOSS மென்பொருட்களையும் போல, உங்கள் மாற்றங்களை, சேர்த்துக் கொள்வதும், மறுப்பதும் ஆசிரியரின் உரிமையாகும்.

உங்கள் கொடைகள் [https://creativecommons.org/publicdomain/zero/1.0/](https://creativecommons.org/publicdomain/zero/1.0/) என்ற உரிமத்தின் கீழ் மட்டுமே ஏற்றுக் கொள்ளப்படும். உங்கள் கொடைகளை ஆசிரியர் திருத்திக் கொள்ள உரிமை உண்டு.

பின்நாளில், இந்நூல் அச்சுவடிவில் வந்தால் பலருக்கும் உதவியாக இருக்கும் என்றொரு நிலை வந்தால், இது அச்சிடப்படும். அப்போது உங்கள் கொடைகளை நூல்பதிப்பகத்தினர், வியாபார நோக்கில் பயன்படுத்தக் கூடும் என்பதை, நீங்கள் கொடையளிக்கும் முன் கவனத்தில் கொள்க.

## எழுத்துமுறை

* இந்நூல் வடமொழிக் கலப்பின்றி, இயன்றவரையிலும் தனித்தமிழில் [http://ta.wikipedia.org/wiki/%E0%AE%A4%E0%AE%A9%E0%AE%BF%E0%AE%A4%E0%AF%8D%E0%AE%A4%E0%AE%AE%E0%AE%BF%E0%AE%B4%E0%AF%8D](http://ta.wikipedia.org/wiki/%E0%AE%A4%E0%AE%A9%E0%AE%BF%E0%AE%A4%E0%AF%8D%E0%AE%A4%E0%AE%AE%E0%AE%BF%E0%AE%B4%E0%AF%8D) எழுதப்படும்.

* SDRAM, RDRAM, SSD, Jiffies போன்ற சொற்கள் ஆங்கிலத்திலேயே பயன்படுத்தப்படும். நான் கலைச்சொற்களுக்கு எதிரி அல்லன். கலைச்சொற்கள் அதிகம் புழங்கப்பட வேண்டும் என்று விரும்புகிறவன். ஆனால் ஒவ்வொரு ஆங்கிலச்சொல்லுக்கும் கலைச்சொற்கள் உருவாக்கும் முயற்சியில் இறங்கினால், இந்நூலை முடிக்க முடியாது என்ற காரணத்தினால் ஆங்கிலச் சொற்கள் பயன்படுத்தப்படும்.

* பெயர்சொற்களை நான் மொழிபெயர்க்க மாட்டேன். அது தவறு என்று நான் வாதிட விரும்பவில்லை. ஆனால் எனக்கு அதில் உடன்பாடு இல்லை என்பதால், நான் பெயர்ச்சொற்களை மொழிபெயர்க்காமலேதான் பயன்படுத்துவேன். எ.கா: மைக்ரோசாப்டு அல்லது Microsoft என்று பயன்படுத்துவேனே தவிர "நுண்-மென்மை" என்று பயன்படுத்த மாட்டேன்.

* github flavored markdown [http://github.github.com/github-flavored-markdown/](http://github.github.com/github-flavored-markdown/) என்ற முறையில் இந்த நூல் இயற்றப்படும்.

உங்கள் கொடைகளையும் மேற்சொன்ன கட்டுப்பாடுகளுக்கு உட்பட்டே அளியுங்கள்.

இந்த நூலால் சிறு துரும்பளவேனும் யாருக்கும் நன்மை ஏற்பட்டால் மகிழ்ச்சியே. நன்றி.

சங்கர்

# இயக்குதளம் என்றால் என்ன ?

ஒரு கணிப்பொறி இயங்குவதற்கு வன்பொருள் (hardware) மென்பொருள் (software) இரண்டும் வேண்டும். CPU, RAM, Disk முதலான தொடக்கூடிய பாகங்கள் வன்பொருள் (hardware) எனப்படும். இந்த வன்பொருட்களில் இயங்கும் நிரல்கள் (programs) மென்பொருள் எனப்படும். நீங்கள் உபயோகிக்கும் கூகிள் குரோம் (Google Chrome), மைக்ரோசாப்ட் ஆபிசு (Microsoft Office) முதலியன மென்பொருட்கள் ஆகும்.

மென்பொருட்களை நாம் பொதுவாக இரு வகையாகப் பிரிக்கலாம். அவை:

* அப்ளிகேசன் மென்பொருள் (application software)

* சிசுடம் மென்பொருள் (system software)

## அப்ளிகேசன் மென்பொருள் - Application Software

கணிப்பொறியைப் பயன்படுத்தும் ஒரு பயனாளர், எந்தெந்த நிரல்களை நேரடியாக இயக்குகிறாரோ அவை அப்ளிகேசன் மென்பொருட்கள் ஆகும். உதாரணமாக, நீங்கள் இணையத்தில் மின் அஞ்சல் அனுப்ப வேண்டும் என்றால் கூகிள் குரோம் போன்ற உலாவியைப் (Browser) பயன்படுத்துவீர்கள். திரைப்படம் பார்க்க வேண்டுமென்றால் VLC பிளேயர், விண்டோசு மீடியா பிளேயர் (Windows Media Player) போன்றவற்றை இயக்குவீர்கள். இவையே அப்ளிகேசன் மென்பொருட்கள் ஆகும்.

## சிசுடம் மென்பொருள் - System Software

சிசுடம் மென்பொருள் என்ற இரண்டாம் வகை மென்பொருட்கள் பெரும்பாலும் பயனாளர்களால் நேரடியாகப் பயன்படுத்தப் படமாட்டாது. இவற்றை மென்பொருள் பொறியாளர்கள் (Software Engineers) பயன்படுத்துவார்கள். மற்றும், மேற்சொன்ன அப்ளிகேசன் மென்பொருட்கள் தங்கள் இயக்கத்துக்கு தேவையான வசதிகளைப் பெற சிசுடம் மென்பொருட்களைப் பயன்படுத்தும்.

சிசுடம் மென்பொருட்கள் செய்யும் பணிக்கு ஒரு எடுத்துக்காட்டு பார்ப்போம். உங்கள் கணிப்பொறியில் நீங்கள் VLC பிளேயரை நிறுவி இருக்கிறீர்கள். அது காணொளிகளை (Video) உங்கள் கணிப்பொறியின் வன்தகட்டில் (Harddisk) இருந்தாலும் சரி, சிடி, டிவிடி தகடுகளில் இருந்தாலும் சரி, USB குச்சியில் இருந்தாலும் சரி, அவற்றை உங்களுக்குக் காட்டும். VLC பிளேயர், இப்படி எவ்விடத்தில் கோப்புகள் (Files) இருந்தாலும் உங்களுக்கு எடுத்து வந்து காட்டுவதற்கு அது சிசுடம் மென்பொருட்களிடம் பேசுகிறது. சிசுடம் மென்பொருட்கள், கிங்கரராகப் பணியாற்றி, VLC பிளேயருக்குத் தேவையான கோப்புகளை, எங்கிருந்தாலும் கொணர்ந்து சேர்க்கும்.

ஆப்பரேடிங் சிசுடம் / **இயக்குதளங்கள்** (Operating System) எனப்படும் நிரல்கள், சிசுடம் மென்பொருட்களில் தலையாயதாகும். OS தவிர மொழிமாற்றி / **கம்பைலர்** (Compiler), **அசெம்பிளர்** (Assembler), **டேடாபேசு** (Databases) முதலியன சிசுடம் மென்பொருட்களுக்கு (System Software) உதாரணங்கள் ஆகும். இவற்றுள் நாம் Operating System என்றழைக்கப்படும் இயக்குதளங்கள் பற்றி இந்நூலில் விரிவாகக் காண்போம்.

# வரலாறு முக்கியம் அமைச்சரே

"STDன்னா வரலாறுதானே ?" என்றும், "வரலாறு முக்கியம் அமைச்சரே" என்றும் வைகைப்புயல் வடிவேலு அவர்கள் சொன்னதனால், நாம் இயக்குதளங்களின் வரலாறு குறித்து முதலில் காண்போம்.

## மெயின்பிரேம்கள் - Mainframe Computers

1950கள் வரையிலும் மின்னணு பொருட்கள் (கால்குலேட்டர் போல) ஒரே ஒரு செயலை மட்டுமே செய்து கொண்டிருந்தன (single purpose devices). செய்ய வேண்டிய வேலைகள் குறைவாகவே இருந்ததால், "இயக்குதளங்கள்" போன்ற சிறப்பு மென்பொருட்களுக்கான தேவைகள் கிட்டத்தட்ட இல்லாமலே இருந்தன.

1960களில் Mainframe Computers எனப்படும் கணிப்பொறிகள் வரத்துவங்கின. IBM, General Electric (G.E.), Honeywell முதலான நிறுவனங்கள் இவ்வகையான மெயின்பிரேம் கணிப்பொறிகளைச் சந்தைப்படுத்தின. அரசாங்கங்கள், இராணுவம், ஆராய்ச்சிக் கூடங்கள், வங்கிகள் போன்ற பணம் படைத்தவர்கள் மட்டுமே இத்தகைய கணிப்பொறிகளை வாங்கிப் பயன்படுத்தினர். ஒரு நேரத்தில் ஒருவர் மட்டுமே இத்தகைய கணிப்பொறிகளைப் பயன்படுத்த முடியும். ஆதலால், கணிப்பொறி செய்ய வேண்டிய வேலைகள், கோவில்களில் பக்தர்கள் வரிசையில் நின்று செல்வது போல, ஒன்றன்பின் ஒன்றாக வரிசைப்படுத்திச் செய்யப்பட்டன. இதனை **Batch Processing** என்று அழைத்தனர். கணிப்பொறியிடம் தொடர்பு கொள்வதற்கு**Punched Cards** எனப்படும் அட்டைகள் பயன்படுத்தப்பட்டன.

1970களில் மெயின்பிரேம் கணிப்பொறிகள் பெரும் வளர்ச்சி பெற்றன. IBM நிறுவனம், போட்டியாளர்களை நிர்மூலமாக்கி, சந்தையின் பெரும்பகுதியைக் கைப்பற்றி வெற்றிக் கோலோச்சியது. Punched cards எனப்படும் தொடர்பு அட்டைகள் வழக்கொழிந்து, கம்ப்யூட்டர் டெர்மினல் (Computer Terminal) எனப்படும் சிறப்புக் கருவிகளின் மூலம் பலரும் ஒரே நேரத்தில் கணிப்பொறிகளைப் பயன்படுத்தத் தொடங்கினர். இவை **Multiuser systems** என்று அறியப்பட்டன. இந்த டெர்மினல்கள் கீபோர்டும், மானிட்டரும் கொண்டிருந்தன. வெறும் தொடர்புக் கருவியாக மட்டுமே இந்த டெர்மினல்கள் பணியாற்றின. எல்லா வேலைகளையும் மெயின்பிரேம்கள் செய்தன. ஆதலால் இந்த டெர்மினல்களை **Dumb Terminal** என்றும் அழைத்தனர். பயனாளர்கள் எளிதில் பயன்படுத்தும் வகையில் **User Interface** வகை மென்பொருட்களும் இயற்றப்பட்டன.

IBM 3270, IBM 5250 போன்றவை புகழ்பெற்ற சில டெர்மினல்கள் ஆகும். இந்த டெர்மினல்கள் பெரும்பாலும் 80 எழுத்துகள்வரை ஒரே வரியில் காண்பித்தன. அதனால் கணிப்பொறி நிரல்கள் (programs) ஒரு வரியில் 80 எழுத்துகளைத் தாண்டாதவாறு எழுதப்பட்டன. இப்பழக்கம் இன்றளவும் **80 character limit** என்று பல நிரல்களில் பின்பற்றப்படுகிறது.

ஒரே நேரத்தில் நூற்றுக்கணக்கான பயனாளர்கள் மெயின்பிரேமிடம் தங்கள் பணிகளைத் தந்த போது, மெயின்பிரேம்கள், ஒவ்வொருவரின் பணிக்கும் சில நொடிகள் என செலவிட்டு, எல்லா வேலைகளையும் முடித்தன. இப்படி கணிப்பொறியின் இயங்கு நேரம் பல்வேறு பயனாளர்களுக்குள்ளும் பங்கிட்டுக் கொள்ளப் படுவதால் இவை **Time Sharing Systems** என்றும் அழைக்கப்பட்டன.

User Interface, Multi-user access, Time sharing என்று பலதரப்பட்ட புதுத்தேவைகள் வந்ததால், மெயின்பிரேம்களில் "இயக்குதளங்கள்" எனப்படும் Operating System கள் இயற்றப்பட்டன. 70களில் கணிப்பொறிகளை வாங்கிய நுகர்வோர், வெறும் கருவிகளை (hardware) மட்டுமே வாங்கி, தாங்களாகவே இத்தகைய இயக்குதளங்களை இயற்ற முற்பட்டனர். ஆனால் அத்தகைய முயற்சிகள் பெரும்பாலும் தரம் குறைந்ததாகவே இருந்தன. ஆகையால் IBM நிறுவனம் 70களின் பிற்பாதியில் IBM System/360 என்ற மெயின்பிரேம் கணிப்பொறியைச் சந்தைப்படுத்தியது. இந்த கணிப்பொறி: இயக்குதளம், அந்த இயக்குதளத்தில் பயனாளர்கள் தங்கள் நிரல்களை இயக்க உதவும் கம்பைலர் (compiler), Graphical User Interface போன்ற பல்வேறு மென்பொருட்களையும் தன்னுள் சுமந்து வந்தது. வன்பொருளும் மென்பொருளும் (Hardware & Software) இணைத்து விற்கப்படுவதில் இது குறிப்பிடத் தகுந்த ஒரு நிகழ்வாகும்.

1960களில் வெளிவந்த முதல் தலைமுறை மெயின்பிரேம்கள் **Vacuum Tube** எனப்படும் மின்னணு பொருட்களைப் பயன்படுத்தின. 1970களில் வந்த இரண்டாம் தலைமுறை மெயின்பிரேம்கள் **Transistors** எனப்படும் பொருட்களைக் கொண்டு இயங்கின. Transistorகள் Vacuum Tubeகளை விட அளவில் சிறியதாகவும், மின்சார சிக்கனமாகவும் இயங்கின. இதனால் கணிப்பொறிகளின் பரப்பளவு குறைந்து, வேகம் அதிகமாயிற்று.

